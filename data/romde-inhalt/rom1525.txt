Epistolari italiani e latini dal Due al Seicento: modelli, temi, esperienze ecdotiche
           Il Dipartimento di Studi letterari, filologici e linguistici dell’Università degli Studi di Milano organizza il XVI Convegno internazionale di Letteratura italiana «Gennaro Barbarisi». Il Convegno si terrà nella consueta cornice di Palazzo Feltrinelli, a Gargnano del Garda (BS), dal 29 settembre al 1° ottobre del 2014 e avrà come tema gli Epistolari italiani e latini dal Due al Seicento: modelli, temi, esperienze ecdotiche.  Il convegno si indirizza allo studio di epistolari completi o scambi epistolari dal Duecento al Seicento. Idealmente si pensa, con la necessaria elasticità, a tre sezioni:  - una dedicata ai modelli di genere e ai rapporti con ambiti contigui - una seconda dedicata a epistolari, corrispondenze o raccolte importanti dal punto di vista storico, culturale o letterario - un’altra dedicata all’ecdotica, con interventi di taglio metodologico o su esperienze editoriali compiute, in corso o ancora da aprire (in questo caso le relazioni dovrebbero auspicabilmente presentare lo stato dell’arte)  L’obiettivo è realizzare un incontro che, nella tradizione dei nostri convegni, 'faccia il punto', abbinando la prospettiva metodologica della riflessione teorica a quella pratica e operativa delle ricerche in corso.  Il convegno è aperto alla considerazione di epistolari preumanistici e umanistici in latino e in greco, nella prospettiva dell’osmosi culturale con la tradizione volgare.  Le proposte dovranno pervenire sotto forma di abstract (5000 caratteri max) entro il 15 giugno 2014.  Si prega di inviare il file contenente l’abstract (in formato txt, doc, docx, rtf, odt o pdf) all’indirizzo di posta elettronica proposals_seminari.barbarisi@unimi.it.     
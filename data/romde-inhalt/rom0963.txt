CfP: "Le specie del comico nella letteratura e nel cinema: il filone padano-emiliano"
           Convegno a Innsbruck dal 28 al 29 maggio 2009  Il convegno “Le specie del comico nella letteratura e nel cinema: il filone  padano-emiliano” si terrà per concludere il soggiorno di Ermanno Cavazzoni  come writer in residence a Innsbruck. Cavazzoni sarà ospite della Facoltà  filologica dell’università di Innsbruck dal 3 al 31 maggio (cf. sito), soggiorno  durante il quale l’autore, oltre a tenere un seminario per studenti e presentarsi  al pubblico in più serate di lettura, parteciperà con un contributo di sua scelta  al convegno. Inoltre parteciperanno al convegno, con letture e/o contributi di  altro tipo, anche due altri autori legati a Cavazzoni per amicizia, per le loro  idee sullo scrivere e, non per ultimo, per il loro senso del comico, cioè Gianni  Celati e Ugo Cornia.   Il gruppo di autori riunitosi intorno a Celati e Cavazzoni durante e dopo  l’apparizione della rivista Il Semplice negli anni Novanta (tra cui, oltre a Ugo  Cornia, Daniele Benati e Paolo Nori) rappresenterà anche il primo perno  d’interesse per il convegno, dato che tali autori condividono un forte senso del  comico intenso nelle varie sue modalità, dal carnevalesco fino all’ironico, e nei  vari suoi mezzi stilistici (oralità, gioco di parole, deformazione linguistica ecc.).  Sulla base di ciò si possono individuare vari legami fra la loro opera e quella di  altri autori emiliani contemporanei o di un Novecento più o meno lontano (p.es.  Cesare Zavattini, Luigi Malerba o Antonio Delfini), ma anche con alcuni filoni  comici della letteratura più antica di cui l’Emilia è particolarmente ricca – tra  quelli più importanti citiamo soltanto le varianti comiche dell’epica cavalleresca  (da Boiardo e Ariosto fino a Tassoni, ma anche, estendendo leggermente i  confini geografici, fino a Folengo), e la poesia comico-burlesca, spesso in  dialetto, fortemente presente in Emilia (come, tra l’altro, anche nel Veneto) dal  Cinque/Seicento (p.es. Giulio Cesare Croce) fino ad oggi (Tonino Guerra,  Alberto Bertoni e altri). Infine si deve considerare come fenomeno  caratteristico dell’Emilia anche il cinema satirico e comico-surreale che ha  avuto la sua pietra miliare in Federico Fellini, ma a cui sono altrettanto  collegati i nomi già menzionati di Zavattini e Guerra.   Naturalmente questo elenco di temi ed aspetti da trattare è solo parziale e  altri se ne possono aggiungere, a patto che si inseriscano nella tematica  globale del convegno. Si aspira ad un programma di relazioni di cui la maggior  parte sarà focalizzata sulla letteratura e il cinema emiliani tra Novecento ed  epoca contemporanea, includendo possibili escursioni nella tradizione  letteraria.    La lingua del convegno è l’italiano. Le relazioni non dovranno eccedere la  durata di 25 minuti, a cui si aggiungono 10-15 minuti di discussione. È prevista  la pubblicazione delle relazioni negli atti del convegno. Non sono previste tasse  o contributi di iscrizione al convegno né per i relatori né per il pubblico. Le  spese di viaggio e di alloggio di ciascuno sono a carico dei singoli partecipanti.  Scadenza per la consegna delle proposte: 31 gennaio 2009  Contatto:   Dott.ssa Gerhild Fuchs, Institut für Romanistik, Universität Innsbruck: Tel.  0043-512-5074218, Mail gerhild.fuchs@uibk.ac.at,   Dott. Angelo Pagliardini, Institut für Romanistik, Universität Innsbruck: Tel.  0043-512-5074214, Mail angelo.pagliardini@uibk.ac.at.       
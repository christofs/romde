Ringvorlesung "Italia e Italie. Identità di un paese al plurale"
           Titolo del corso: Italia e &quot,Italie&quot,: identità di un paese al plurale  Ciclo di conferenze (Ringvorlesung) semestre invernale 2008/2009  Università di Innsbruck Organizzazione: Italien-Zentrum, in collaborazione con: Institut für Romanistik, Institut für Translationswissenschaft  Referenti:  Saverio Carpentieri (Institut für Translationswissenschaft)  Angelo Pagliardini (Institut für Romanistik)  Alla ricerca della/delle identità dell'Italia. Percorso geografico-economico, storico, culturale e sociale attraverso un paese la cui identità nel passato e nel presente è stata sempre fortemente riconoscibile, e in certi termini anche modellizzante per la cultura e l'intero sistema politico-economico europeo, ma anche sempre frammentata e spesso contraddittoria. Tredici conferenze di esperti (dall'8 ottobre al 21 gennaio) con una tavola rotonda finale (28 gennaio) di testimonianze e commenti con coinvolgimento degli studenti. È prevista la pubblicazione in volume dei contributi del ciclo di lezioni.  === Programma e calendario ===  08.10.2008 - L’identità italiana, una via difficile alla modernità  (Ernesto Galli Della Loggia)  15.10.2008 - Tra due mondi  (Gabriella Kuruvilla)  29.10.2008 - Eredità e strategie del trasporto in Italia  (Stefano Maggi)  05.11.2008 - La città tra ecologia della tecnica ed ecologia dei segni  (Ugo Sasso)  12.11.2008 - L'emigrazione italiana.Orgoglio nazionale e prassi regionalistica (Gian Antonio Stella)  19.11.2008 - Il cinema italiano e realtà regionali  (Gualtiero De Santi)  03.12.2008 - Il policentrismo nella storia d'Italia. Il caso Toscana  (Franco Cardini)  10.12.2008 - Un italiano – molti „italiani“: identità di una lingua al plurale  (Heidi Siller-Runggaldier)  17.12.2008 - Essere donna in Italia: Difficoltà e caratteristiche dell’emancipazione femminile dall’Unità ai giorni nostri (Emilia Sarogni)  07.01.2009 - Dialogo tra genti e culture: la letteratura italiana fra Europa e Mediterraneo (Gian Mario Anselmi)  14.01.2009 - Italia – Germania: Vita quotidiana come strumento di conoscenza reciproca (Marisa Fenoglio)  21.01.2009 - L’Italia della televisione  (Edmondo Berselli)  28.01.2009 - Tavola rotonda  (Giorgio De Michelis, Ali Adel Jabbar, Filippo Radaelli, Dagmar Reichardt)  === Profilo concettuale ===  Il nome dell'Italia e la relativa identità si affacciano ben presto nella storia della geografia europea, basti pensare al testo virgiliano che fotografa il momento in cui Enea giunge in vista della Penisola: humilemque videmus / Italiam (Vergilius, Eneis: III, 522-523), un'espressione che nel Medioevo verrà caricata di ulteriori valori etici e affettivi. Partendo dal Medioevo, da quell'Italia di Guelfi e Ghibellini, di mercanti e di pellegrini che si agitava al suo interno, ma che costruiva anche la sua fortuna e una fama ben radicata in tutta Europa, si vedrà come la forte caratterizzazione del concetto di &quot,Italia&quot, si coniuga fin dall'inizio fortemente al plurale.  Parte del nostro percorso sarà la definizione più o meno aperta del paradigma di questa identità e in particolare l'attualizzazione in chiave di lettura del presente e di prospettive e problematiche per il futuro. Ad esempio si vorrà affrontare anche l'aspetto linguistico-culturale, essendo stata la lingua italiana un fattore di identificazione ben presente fin dal Medioevo. Ma anche in questo campo abbiamo la forte presenza dei dialetti, tuttora attivi e significativi, e la singolarità costituita dal fatto che sia molto travagliato il percorso per arrivare ad una norma di legge che decreti per l'italiano il ruolo di lingua nazionale, o che collochi la lingua al pari della bandiera e dell'inno nazionale fra i simboli istituzionali dell'Italia. Occorrerà poi porre l'attenzione a quei momenti storici che sono stati fondanti per la creazione dello Stato unitario in Italia, il Risorgimento e poi la Resistenza, sorta di ri-fondazione dell'Italia unitaria che ha portato alla nascita dell'attuale Repubblica italiana.  L'aspetto geo-economico e sociale ci porta inoltre a scandagliare le modalità di differenziazione dell'economia italiana in aree diverse del Paese e a valutare il peso e lo spessore effettivo di luoghi comuni e miti vulgati, come quello del &quot,miracolo economico&quot,. La morfologia del territorio italiano si è intersecata ad una serie di problematiche politico-sociali e culturali, dallo spessore diacronico più o meno profondo, in modo da mettere in atto una dinamica di tentativi di unificazione e composizione solidale, sempre in lotta con ostacoli che sono in parte barriere geografiche, ma rispondono anche a logiche e interessi particolaristici ben precisi. Una dialettica particolarmente evidente nel campo dello sviluppo delle infrastrutture e dei trasporti.  Un altro punto centrale nella costituzione del tessuto connettivo culturale e sociale dell'Italia è costituito senz'altro dalla rete delle città italiane, come ha affermato anche il presidente Ciampi, nel discorso di Capodanno del 31.12.2000: «Non c'è contraddizione alcuna fra amore della propria città e regione, amor di patria, amore d'Europa. Io amo, insieme, la mia Livorno, la Toscana, l'Italia, l'Europa. Siamo il Paese delle 100 città. Nelle nostre diversità c'è tutta la grandezza dell'Italia. » (da www.quirinale.it)  Infine sarà da ricordare che fra le sfide mondiali del terzo millennio, un luogo rilevante occupano senz'altro i grandi flussi migratori che portano alla dislocazione e ricollocazione a livello mondiale di notevoli porzioni demografiche. Nel caso dell'Italia un aspetto interessante al riguardo è come la Penisola sia stata caratterizzata, in passato, da notevoli flussi migratori interni e da notevoli correnti di emigrazione verso Paesi più ricchi di risorse e di lavoro, dove sono andate a costituirsi delle piccole &quot,Italie all'estero&quot,, ma anche teatro di accoglienza di comunità alloglotte che hanno mantenuto per secoli la loro forte identità differenziale.  Una tavola rotonda finale di esperti e testimoni dei vari punti di frontiera di questa dinamica di macro- e micro-identità sarà l'occasione per porre le domande che saranno sorte nel pubblico durante il percorso guidato dai relatori nel corso del semestre, e anche per tracciare un bilancio aperto di quanto acquisito, aprire l'orizzonte alla visione e alla percezione che si ha all'estero del cosiddetto &quot,sistema Italia&quot, e porre a confronto quella italiana con altre situazioni europee o più largamente &quot,mediterranee&quot,.      
CfA: I Quaderni di Astolfo. Rivista elettronica dell'AIBA
           I quaderni di Astolfo Rivista elettronica dell'Associazione degli Italianisti nei Balcani  (Anno I, n. 1)  POSTMODERNO È iniziato lo show down oppure è… “vivo e lotta insieme a noi”?  Umberto Eco, per sintetizzare a suo modo il postmoderno in una battuta, ha utilizzato l'esempio dell'innamorato che, in un'epoca in cui i sentimenti, anzi le narrazioni dei sentimenti, sembrano aver perso originalità e senso, si dichiara con un: “come direbbe Liala, ti amo disperatamente”: il passato deve essere riscritto, possibilmente con autocoscienza e ironia. Per contro Wu Ming, lanciando il New Italian Epic e annunciando la fine del postmoderno, corregge la frase in: “nonostante Liala, ti amo disperatamente”: cambiando la premessa e spostando “l’accento su quel che conta davvero […] la dichiarazione d’amore inizia a ricaricarsi di senso”. Tuttavia, il recente dibattito nato in ambito filosofico intorno al “nuovo realismo”, ha riaperto il discorso sul concetto stesso di postmoderno, e a maggior ragione sulla sua presunta conclusione, sulla sua eventuale permanenza e sulle sue possibili metamorfosi.  È possibile oggi (rin)tracciare delle coordinate di epigonismo all'interno del postmoderno? È finito? Sta per finire? Se sì allora dove cadono le ultime sue gocce? Si prepara una nuova &quot,era&quot,? All'interno della vexata quaestio delle periodizzazioni (inizio e fine) il postmoderno è l'unica corrente che rifiuta date ed eventi precisi?  Prendendo spunto da questa riflessione e da questi interrogativi, il primo numero dei Quaderni di Astolfo (rivista annuale dell'Associazione degli Italianisti nei Balcani, con pubblicazione elettronica sul sito dell'AIBA: www.infoaiba.eu) intende raccogliere i contributi di quanti vogliano prendere parte a questa discussione ancora così attuale, portandola in ambito linguistico e letterario e focalizzandola sul panorama italiano.  I contributi in lingua italiana secondo le norme contenute nel relativo file (scaricabile dalla pagina web www.infoaiba.eu) dovranno essere inviati entro sabato 31 agosto 2013 all'indirizzo mail astolfo@infoaiba.eu e saranno sottoposti a revisione paritaria, il cui esito sarà comunicato agli autori entro lunedì 14 ottobre 2013. La pubblicazione del volume in formato elettronico sul sito www.infoaiba.eu è prevista per lunedì 2 dicembre 2013.  Direttore Danilo Capasso, Università di Banja Luka  Comitato scientifico Stefano Adamo, Università di Banja Luka Lorenzo Bartoli, Università Autonoma di Madrid Mayerin Bello, Università dell'Avana Gordana Bojičić, Università del Montenegro Massimo Bonafin, Università di Macerata Cecilia Casini, Università di San Paolo Maria D'agostino, Università di Palermo Vesna Deželjin, Università di Zagabria Carlo Donà, Università di Messina Željko Đurić, Università di Belgrado Smaranda Elian, Università di Bucarest Mariapia Lamberti, Università Autonoma di Città del Messico Radica Nikodinovska, Università di Skopje Daniele Onori, Università di Sarajevo Martina Ožbot, Università di Ljubljana Nevin Özkan, Università di Ankara Irena Prosenc Šegula, Università di Ljubljana Francesca Righetti, Università di Banja Luka Ksenia Romanova, Università degli Urali Roberto Russi, Università di Banja Luka Raniero Speelman, Università di Utrecht Lucia Strappini, Università per Stranieri di Siena Margherita Verdirame, Università di Catania Julijana Vučo, Università di Belgrado     